##Czy możemy co do zasady zakwestionować przekazywanie danych z przychodni do PPIS? (szkic)
`Rozważyć musimy co najmniej dwa obszary ustawodawstwa, pierwszy związany bezpośrednio z ochroną danych osobowych oraz drugi związany z ochroną zdrowia. W pierwszej kolejności zbadajmy co mówią na temat przekazywania danych o osobach uznanych za uchylające się od obowiązku szczepień stosowne ustawy i rozporządzenia.`  

1. USTAWA z dnia 5 grudnia 2008 r. o zapobieganiu oraz zwalczaniu zakażeń i chorób zakaźnych u ludzi art. 17 ust. 8:  
"Osoby przeprowadzające szczepienia ochronne:  
1) prowadzą **dokumentację medyczną** dotyczącą obowiązkowych szczepień ochronnych, w tym przechowują karty uodpornienia oraz dokonują wpisów potwierdzających wykonanie szczepienia;  
2) sporządzają sprawozdania z przeprowadzonych obowiązkowych szczepień ochronnych oraz **sprawozdania** ze stanu zaszczepienia osób objętych profilaktyczną opieką zdrowotną, które **przekazują państwowemu powiatowemu inspektorowi sanitarnemu.**"  
`Wynika z powyższego, że czym innym jest dokumentacja medyczna, a czym innym sprawozdanie z przeprowadzonych szczepień. Prowadzenie dokumentacji medycznej nie budzi większych wątpliwości, gdyż te kwestie sprecyzowano w odrębnych przepisach, które oczywiście będziemy jeszcze analizować. W punkcie 2 mamy jasno sformułowany obowiązek przekazywania do PPIS sprawozdań ze stanu zaszczepienia osób objętych profilaktyczną opieką zdrowotną. Rodzi się jednak pytanie czym są owe sprawozdania i jakie dane zawierają. Czy są tam dane osobowe, a jeśli tak to czyje to dane, dzieci czy rodziców oraz na jakich zasadach są przekazywane. Spróbujemy znaleźć na te pytania odpowiedzi.`

2. USTAWA z dnia 5 grudnia 2008 r. o zapobieganiu oraz zwalczaniu zakażeń i chorób zakaźnych u ludzi (Dz.U. 2008 Nr 234 poz. 1570), art. 17 ust. 10 pkt. 7 i pkt. 8:  
"Minister właściwy do spraw zdrowia określi, w drodze rozporządzenia:  
7) sposób prowadzenia **dokumentacji**, o której mowa w ust. 8 pkt 1, i jej obiegu,  
8) **wzory sprawozdań** z przeprowadzonych obowiązkowych szczepień ochronnych oraz tryb i terminy ich przekazywania (...)"  

3. ROZPORZĄDZENIE MINISTRA ZDROWIA z dnia 18 sierpnia 2011 r. w sprawie obowiązkowych szczepień ochronnych art. 13:  
"Kwartalne **sprawozdanie** z przeprowadzonych obowiązkowych szczepień ochronnych, którego wzór jest określony w załączniku nr 4 do rozporządzenia, jest sporządzane i **przekazywane przez osoby przeprowadzające obowiązkowe szczepienia ochronne państwowemu powiatowemu inspektorowi sanitarnemu**, w terminie 7 dni po zakończeniu kwartału, za pomocą środków komunikacji elektronicznej albo listem poleconym."  

4. ZAŁĄCZNIK Nr 4 do ROZPORZĄDZENIA MINISTRA ZDROWIA z dnia 18 sierpnia 2011 r. w sprawie obowiązkowych szczepień ochronnych:
 * tytuł "**Sprawozdanie** z przeprowadzonych obowiązkowych szczepień ochronnych";
 * w dziale 1 zatytułowanym "Karty uodpornienia przechowywane przez składającego sprawozdanie" znajdują się dane statystyczne, anonimowe;
 * dział 2 zatytułowano "Osoby uchylające się od obowiązku szczepień"; znajduje się w nim tylko i wyłącznie miejsce na wpisanie danych określonych jako "Liczba osób uchylających się od obowiązku szczepień ochronnych, których **imienny wykaz** dołączono do sprawozdania"  
`Jak widzimy kwestia przekazywania danych osobowych (imienny wykaz) pojawia się na samym końcu jako nieokreślony bliżej załącznik do sprawozdania. Przypomina to trochę osławione "lub czasopisma". Nigdzie, zarówno w ustawie jak i rozporządzeniu, nie określono wprost jakie konkretnie dane mają być przekazywane, na jakich zasadach i jak powinna wyglądać ich ochrona. Nie ma w ogóle mowy o przekazywaniu danych osobowych. Szukajmy zatem dalej. Mamy trzy pojęcia, których definicje musimy znaleźć: dokumentacja medyczna, sprawozdanie, imienny wykaz. Ale najpierw zobaczmy komunikat Trybunału Konstytucyjnego wydany po wyroku K 2/13 z dnia 14.07.2015, który właśnie się ukazał. Są tam bardzo ciekawe treści.`  
5. Komunikat Trybunału Konstytucyjnego po wyroku K 2/13  
"Szczególny konstytucyjny status prawa do prywatności i wynikającego z niego prawa do ochrony danych osobowych znalazł potwierdzenie m.in. w postanowieniach art. 51 ust. 5 konstytucji, w którym została zagwarantowana ustawowa forma w odniesieniu do „gromadzenia” i „udostępniania” informacji. Oznacza to, że **ustawodawca związany w tym zakresie treścią art. 51 ust. 5 konstytucji, nie może przekazać do uregulowania w drodze rozporządzenia, zasad i trybu gromadzenia oraz zasad i trybu udostępniania informacji o jednostce. Obowiązuje bowiem wyłączność ustawy.**  
Biorąc tylko pod uwagę dorobek orzeczniczy dotyczący zakresu istotnego dla niniejszej sprawy, TK przypomniał, że **rola rozporządzenia polega na konkretyzacji ustawy, a nie na jej dowolnym uzupełnianiu czy modyfikowaniu**, przez uregulowanie kwestii pominiętych przez ustawodawcę, nawet jeśli przemawiałyby za tym względy celowościowe czy też potrzeby związane z rozstrzyganiem konkretnych problemów prawnych.  
Trybunał Konstytucyjny, odnosząc się do zarzutów wnioskodawcy, przypomniał także związek zaskarżonych przepisów z zasadą demokratycznego państwa prawnego, z której wynika, że **w systemie prawa powszechnie obowiązującego nie może pojawić się żadna regulacja podustawowa, która nie służy wykonaniu ustaw**. Przepisy wykonawcze muszą pozostawać w związku merytorycznym i funkcjonalnym z rozwiązaniami ustawowymi. Tylko w ten sposób mogą być wyznaczone granice, w jakich powinna mieścić się regulacja zawarta w przepisach wykonawczych.  
Szczególne obostrzenia w zakresie wyłączności ustawy dotyczą problematyki wolności, praw i obowiązków człowieka i obywatela oraz władczych form działania administracji publicznej względem jednostki. W przypadku tego typu materii wszystkie zasadnicze elementy regulacji prawnej, powinny być określone bezpośrednio w tekście ustawy. Dotyczy to zwłaszcza ograniczeń w korzystaniu z konstytucyjnych wolności i praw, o czym mowa zarówno w art. 31 ust. 3 konstytucji, jak i w wielu przepisach normujących poszczególne wolności i prawa jednostki, w tym w art. 51 ust. 5"  
`Sprawdźmy więc co mówią bezpośrednio lub pośrednio artykuły Konstytucji RP na temat zarówno ochrony danych osobowych, jak i ograniczenia wolności i praw, w szczególności wymieniony powyżej art. 51`  

6. Konstytucja Rzeczypospolitej Polskiej z dnia 2 kwietnia 1997 r.  
art. 31:  
"1) Wolność człowieka podlega ochronie prawnej.  
2) Każdy jest obowiązany szanować wolności i prawa innych. Nikogo nie wolno zmuszać do czynienia tego, czego prawo mu nie nakazuje.  
3) **Ograniczenia w zakresie korzystania z konstytucyjnych wolności i praw mogą być ustanawiane tylko w ustawie** i tylko wtedy, gdy są konieczne w demokratycznym państwie dla jego bezpieczeństwa lub porządku publicznego, bądź dla ochrony środowiska, zdrowia i moralności publicznej, albo wolności i praw innych osób. Ograniczenia te nie mogą naruszać istoty wolności i praw.  
art. 47:  
"Każdy ma prawo do ochrony życia prywatnego, rodzinnego, czci i dobrego imienia oraz do decydowania o swoim życiu osobistym."  
art. 51:  
"1) Nikt nie może być obowiązany **inaczej niż na podstawie ustawy** do ujawniania informacji dotyczących jego osoby.  
2) Władze publiczne nie mogą pozyskiwać, gromadzić i udostępniać innych informacji o obywatelach niż niezbędne w demokratycznym państwie prawnym.  
3) Każdy ma prawo dostępu do dotyczących go urzędowych dokumentów i zbiorów danych. Ograniczenie tego prawa może określić ustawa.  
4) Każdy ma prawo do żądania sprostowania oraz usunięcia  informacji nieprawdziwych, niepełnych lub zebranych w sposób sprzeczny z ustawą.  
5) **Zasady i tryb gromadzenia oraz udostępniania informacji określa ustawa.**"  
`Zobaczmy więc co znajdziemy w ustawach związanych z ochroną zdrowia obywateli.`  

7. USTAWA z dnia 5 grudnia 1996 r. o zawodach lekarza i lekarza dentysty 
art. 40 ust. 1:  
"Lekarz ma obowiązek zachowania w tajemnicy informacji związanych z pacjentem, a uzyskanych w związku z wykonywaniem zawodu. Przepisu ust. 1 nie stosuje się, gdy:  
1) **tak stanowią ustawy**;  
2) badanie lekarskie zostało przeprowadzone na żądanie uprawnionych, na podstawie odrębnych ustaw, organów i instytucji;  wówczas lekarz jest obowiązany poinformować o stanie zdrowia pacjenta wyłącznie te organy i instytucje;  
3) zachowanie tajemnicy może stanowić niebezpieczeństwo dla życia lub zdrowia pacjenta lub innych osób;  
4) pacjent lub jego przedstawiciel ustawowy wyraża zgodę na ujawnienie tajemnicy, po uprzednim poinformowaniu o niekorzystnych dla pacjenta skutkach jej ujawnienia;  
5) zachodzi potrzeba przekazania niezbędnych informacji o pacjencie lekarzowi sądowemu;  
6) zachodzi potrzeba przekazania niezbędnych informacji o pacjencie związanych z udzielaniem świadczeń zdrowotnych innemu lekarzowi lub uprawionym osobom uczestniczącym w udzielaniu tych świadczeń."  

8. USTAWA z dnia 6 listopada 2008 r. o prawach pacjenta i Rzeczniku Praw Pacjenta:  
"Art. 13. 
Pacjent ma prawo do zachowania w tajemnicy przez osoby wykonujące zawód medyczny, w tym udzielające mu świadczeń zdrowotnych, informacji z nim związanych, a uzyskanych w związku z wykonywaniem zawodu medycznego.  
Art. 14. ust. 1. W celu realizacji prawa, o którym mowa w art. 13, osoby wykonujące zawód medyczny są obowiązane zachować w tajemnicy informacje związane z pacjentem, w szczególności ze stanem zdrowia pacjenta.  
ust. 2. Przepisu ust. 1 nie stosuje się, w przypadku gdy:  
1) **tak stanowią przepisy odrębnych ustaw**;  
2) zachowanie tajemnicy może stanowić niebezpieczeństwo dla życia lub zdrowia pacjenta lub innych osób;  
3) pacjent lub jego przedstawiciel ustawowy wyraża zgodę na ujawnienie tajemnicy;  
4) zachodzi potrzeba przekazania niezbędnych informacji o pacjencie związanych z udzielaniem świadczeń zdrowotnych innym osobom wykonującym zawód medyczny, uczestniczącym w udzielaniu tych świadczeń."  
`Reasumując, ujawnienie jakichkolwiek informacji związanych z pacjentem możliwe jest tylko wtedy, gdy "tak stanowią przepisy odrębnych ustaw".`
