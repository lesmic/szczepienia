#I SA/Wr 703/13 - Wyrok WSA we Wrocławiu z 2013-10-10

##1. Opis orzeczenia
Dotyczy kwestii nieuznania odwołania poprzez kwestionowanie pełnomocnictwa przekazanego w formie skanu.

##2. Dlaczego jest istotne?
Bo dopuszcza przekazywanie skanów dokumentów. Bo poświadcza, że czym innym jest posiadanie pełnomocnictwa a czym innym jego potwierdzenie. Bo wykazuje, że ogran musi dołożyć pełnej staranności w ocenie pełnomocnictwo przekazanych drogą elektroniczną.

##3. Kiedy stosować?
Gdy organ kwestionuje istnienie pełnomocnictwa. Zwykle dotyczy to organu egzekucyjnego, po przekazaniu tytułu wykonawczego, gdy wierzyciel (PPIS) nie przekazuje pełnej dokumentacji do Wojewody lub WIS. W postępowaniach prowadzonych przez ePUAP błąd wtedy jest podwójny, bo PPIS nie przekazuje zarówno pełnomocnictwa jak i żądania korespondencji elektronicznej. W efekcie organ egzekucyjny nie uwzględnia praw pełnomocnika a postanowienie o nałożeniu grzywny wysyła pismem papierowym.

##4. Przywołane treści.
```
Zaznaczyć wypada, że w aktach postępowania pierwszoinstancyjnego brak jest wezwań kierowanych do pełnomocnika o
uzupełnienie braku w postaci oryginału lub urzędowo uwierzytelnionego odpisu pełnomocnictwa, co świadczy o tym, że
organ I instancji, sporządzając przedmiotową kopię pełnomocnictwa i potwierdzając ją za zgodność z oryginałem, nie
miał wątpliwości co do prawidłowego umocowania P. C. Tak więc biorąc pod uwagę, że całość akt administracyjnych I
instancji stanowią kserokopie, Sąd nie ma de facto możliwości zweryfikowania twierdzeń organu odwoławczego o
nieprzedstawieniu przez P. C. organowi I instancji oryginału pełnomocnictwa, co więcej, z akt odwoławczych nie można
wywieść także, czy organ II instancji sam orzekał w oparciu o przedmiotowe kserokopie, czy też był w posiadaniu
oryginałów dokumentów, pozwalających na podważenie przywołanego zapisu potwierdzającego zgodność kopii pełnomocnictwa
z oryginałem. Wobec powyższego Sąd nie mógł zaakceptować argumentacji organu w tym zakresie, skoro podniesione w
postanowieniu twierdzenia o nieprzedłożeniu przez pełnomocnika oryginału lub uwierzytelnionego odpisu pełnomocnictwa
nie znajdują potwierdzenia w aktach administracyjnych przekazanych Sądowi.

Akta sprawy nie potwierdzają również drugiej z przyczyn powołanych przez organ jako podstawę stwierdzenia
niedopuszczalności odwołania. Sąd podziela co prawda przedstawiony w zaskarżonym postanowieniu i powszechnie
akceptowany w orzecznictwie pogląd, że pełnomocnictwo powinno być przedłożone do akt konkretnego postępowania (co do
zasady może mieć miejsce dopiero po jego wszczęciu), jednak uważa, że nie jest trafny wniosek organu o przedwczesnym
przesłaniu pełnomocnictwa z dnia 15 września 2012 r. (organ powołuje się tu na przesłanie skanu pełnomocnictwa),
podczas gdy postępowanie można było uznać za wszczęte najwcześniej w dniu 24 października 2012 r. , tj. w dniu
otrzymania przez organ I instancji pierwszej informacji, która spowodowała prowadzenie postępowania (data przesłania
informacji w sprawie podatku rolnego i podatku od nieruchomości za 2012 r.). Wbrew bowiem twierdzeniu organu
odwoławczego, w aktach sprawy znajdują się postanowienia o wszczęciu postępowania z dnia [...] 2012 r.,
```

#II SA/Sz 1223/11 - Wyrok WSA w Szczecinie z 2012-02-01

##1. Opis orzeczenia
Nie uznanie odwołania w związku z przyjęciem, że pełnomocnictwo jest nieskuteczne, na dalszym etapei postępowania.

##2. Dlaczego jest istotne?
Pokazuje, że organ jeśli ma wątpliwości musi wyjaśniać je natychmiast.

##3. Kiedy stosować?
Ustawa z dnia 10 stycznia 2014 r. o zmianie ustawy o informatyzacji działalności podmiotów realizujących zadania publiczne oraz niektórych innych ustaw (DzU poz. 183; ustawa nowelizująca) z dniem 11 maja 2014 r. zmieniła art. 33 kpa. Obecnie są znacznie silniejsze możliwości działania elektronicznego, jednakże jeśli tylko organ kwestionuje na dalszym etapie uprzednio złożone pełnomocnictwo, to to orzeczenie będzie przydatne.

##4. Przywołane treści.
```
Zgodnie z art. 64 § 2 K.p.a. jeżeli podanie nie czyni zadość innym wymaganiom ustalonym w przepisach prawa, należy
wezwać wnoszącego

do usunięcia braków w terminie 7 dni z pouczeniem, że nieusunięcie tych braków spowoduje pozostawienie podania bez
rozpoznania. Skutkiem prawnym braku dołączenia pełnomocnictwa jest wezwanie do uzupełnienia tego braku, którego
nieusunięcie powoduje pozostawienie pisma bez rozpoznania. Pozostawienie odwołania bez rozpoznania stanowi natomiast
jedną z postaci stwierdzenia niedopuszczalności odwołania przewidzianą w art. 134 K.p.a.

W kontrolowanej sprawie pełnomocnik do złożonego odwołania nie załączył pełnomocnictwa upoważniającego go do
reprezentowania strony w postępowaniu. Słusznie zatem organ w oparciu o powołane przepisy zobowiązał pełnomocnika do
usunięcia braku formalnego złożonego odwołania poprzez dołączenie pełnomocnictwa.

Jednakże skoro przesłane w wykonaniu zobowiązania drogą meilową pełnomocnictwo organ uważał za niewłaściwe – winien
powiadomić o tym stronę

i wezwać ją do podpisania odwołania bądź wezwać pełnomocnika do przedłożenia prawidłowego pełnomocnictwa. Niedokonanie
tego przez organ odwoławczy stanowi naruszenie wyrażonej w art. 9 K.p.a. zasady należytego i wyczerpującego
informowania stron o okolicznościach faktycznych i prawnych, które mogą mieć wpływ na ustalenie ich praw i obowiązków,
będących przedmiotem postępowania.

Obowiązek ten obciąża organ z urzędu, a jego bierność stanowi naruszenie prawa, bez względu na to w jakiej fazie
postępowania miało miejsce.
```

#Wyrok Sądu Najwyższego z 10 października 2013 r. (sygn. II UK 104/13)

##1. Opis orzeczenia
Czym innym jest nienależyte umocowanie pełnomocnika a a czym innym nienależyte wykazanie pełnomocnictwa.

##2. Dlaczego jest istotne?
Więcej [tutaj](http://www.codozasady.pl/nienalezyte-umocowanie-pelnomocnika-a-nienalezyte-wykazanie-pelnomocnictwa/).

##3. Kiedy stosować?
Gdy organ kwestionuje pełnomocnictwo na dalszych etapach postępowania lub w postępowaniu pochodnym (egzekucyjnym).

##4. Przywołane treści.
```
W judykaturze i doktrynie przyjmuje się, że samo udzielenie pełnomocnictwa 
nie  jest  równoznaczne  z  jego  pisemnym  udokumentowaniem.  Pojęcie 
„pełnomocnictwa”,  z  jednej  bowiem  strony,  oznacza  pochodzące  od  mocodawcy 
umocowanie  pełnomocnika  do  działania  w  imieniu  mocodawcy,  z  drugiej  zaś  - 
dokument stwierdzający to umocowanie. Udzielenie pełnomocnictwa (rozumianego 
jako  umocowanie)  może  nastąpić  w  dowolnej  formie,  ustnej  lub  pisemnej. 
Wymogiem  skuteczności  aktu  udzielenia  pełnomocnictwa  i  w  konsekwencji 
podejmowania czynności procesowych przez pełnomocnika w imieniu mocodawcy 
jest wykazanie przed sądem tego umocowania odpowiednim dokumentem. W myśl 
art.  89  §  1  k.p.c.,  pełnomocnik  obowiązany  jest  przy  pierwszej  czynności 
procesowej  dołączyć  do  akt  sprawy  pełnomocnictwo  (rozumiane  jako  dokument 
potwierdzający  umocowanie)  z  podpisem  mocodawcy  lub  wierzytelny  odpis 
pełnomocnictwa  (por.  postanowienie  Sądu  Najwyższego  z  dnia  9  marca  2006  r., 
I CZ 8/06, OSP 2006 nr 12, poz. 141; wyrok Sądu Najwyższego z dnia 11 grudnia 
2006 r., I PK 124/06, Monitor Prawa Pracy 2007, nr 5, poz. 256 i orzeczenia tam 
powołane).  W  rezultacie  przyjmuje  się,  że  dokument  pełnomocnictwa  i  jego 
wydanie  nie  mają  znaczenia  konstytutywnego,  gdyż  taki  charakter  posiada  samo 
udzielenie  umocowania  (por.  wyrok  Sądu  Najwyższego  z  dnia  28  marca  2008  r., 
II PK 235/07, OSNP 2009, nr 15-16, poz. 198, postanowienie Sądu Najwyższego z 
dnia 27 sierpnia 2008 r., II UK 75/08, LEX nr 785529, czy wyrok Sądu Najwyższego 
z  dnia  13  września  2011  r.,  I  UK  78/11,  LEX  nr  1084699).  Dokument 
pełnomocnictwa  jest  jednakże  niezbędnym  dowodem  potwierdzającym  istnienie 
umocowania pełnomocnika do działania w imieniu strony. Dowód ten nie podlega 
zastąpieniu  żadnym  innym  środkiem  dowodowym,  gdyż  wobec  sądu  i  strony 
przeciwnej  za  pełnomocnika  działającego  z  właściwym  umocowaniem  może 
uchodzić tylko osoba, która wykazała swe umocowanie odpowiednim dokumentem 
pełnomocnictwa  (por.  postanowienia  Sądu  Najwyższego  z  dnia  10  lipca  2003  r., 
III CZP 54/03, Prokuratura i Prawo 2004, nr 4, poz. 33 oraz z dnia 23 marca 2006 r.,
II  CZ  11/06,  LEX  nr  196611).  Nie  budzi  wątpliwości,  że  brak  należytego 
umocowania  pełnomocnika  strony  w  rozumieniu  art.  379  pkt  2  k.p.c.  dotyczy 
sytuacji,  gdy  w  tym  charakterze  występowała  osoba,  która  mogła  być 
pełnomocnikiem, lecz nie została umocowana do działania w imieniu strony, bądź 
istniały  braki  w  udzieleniu  pełnomocnictwa  (a  nie  w  samym  wydaniu  dokumentu 
potwierdzającego  umocowanie),  między  innymi,  przez  organ  powołany  do 
reprezentowania  w  procesie  strony  będącej  osobą  prawną  (por.  wyrok  Sądu 
Najwyższego z dnia 27 lutego 2001 r., I PKN 266/00, OSNAPiUS 2002, nr 22, poz. 
544) oraz  sytuacji,  gdy  w  charakterze  pełnomocnika  występowała  osoba,  która  w 
ogóle  pełnomocnikiem  być  nie  mogła  (por.  wyrok  Sądu  Najwyższego  z  dnia  20 
sierpnia 2001 r., I PKN 586/00, OSNAPiUS 2003, nr 14, poz. 335; uchwałę Sądu 
Najwyższego z dnia 28 lipca 2004 r., III CZP 32/04, OSNC 2006, nr 1, poz. 2).
W niniejszej sprawie żadna z wymienionych wyżej przesłanek nie zachodzi. 

Skarżący  powołuje  się  nie  na  nienależyte  umocowanie  pełnomocnika,  ale  na 
nienależyte  wykazanie  tego  umocowania,  tj.  niezgodnie  z  art.  89  §  1  zdanie 
pierwsze  k.p.c.,  w  myśl  którego  pełnomocnik  jest  obowiązany  przy  pierwszej 
czynności  procesowej  dołączyć  do  akt  sprawy  pełnomocnictwo  z  podpisem 
mocodawcy lub wierzytelny odpis pełnomocnictwa. W ocenie składu orzekającego 
w niniejszej sprawie, brak uwierzytelnienia kopii pełnomocnictwa znajdującej się w 
aktach  sprawy  jest  zaś  wyłącznie  brakiem  formalnym  i  nie  oznacza  braku 
umocowania,  a  przeciwne  stanowisko  wynikające  z  wyroku  Sądu  Najwyższego  z 
dnia  6  kwietnia  2011  r.,  II  UK  316/10  (LEX  nr  787086)  nie  może  być 
zaakceptowane,  bowiem  nienależyte  umocowanie  pełnomocnika  i  niewłaściwe 
wykazanie  tego  umocowania  nie  są  pojęciami  tożsamymi.  O  nieważności 
postępowania  decyduje  wyłącznie  nienależyte  umocowanie  pełnomocnika,  co 
wprost wynika z treści art. 379 pkt 2 k.p.c. Uchybienie polegające na uwzględnieniu 
przez  Sąd  udokumentowania  pełnomocnictwa  przez  złożenie  dokumentu  do  innej 
sprawy nie oznacza zaś, że pełnomocnik strony nie był należycie umocowany. Na 
takie  uchybienie  Sądu  strona  mogła  zwrócić  uwagę  w  trybie  art.  162  k.p.c., 
wnosząc  o  wpisanie  odpowiedniego  zastrzeżenia  do  protokołu.  Jeżeli  skarżący 
zastrzeżenia takiego nie zgłosił to - stosownie do art. 162 zdanie drugie k.p.c. - nie
przysługuje  jej  prawo  powoływania  się  na  takie  uchybienie  w  dalszym  toku 
postępowania.
```

#II SA/Gd 170/14 - Wyrok WSA z 2014-11-13

[link](http://orzeczenia.nsa.gov.pl/doc/4C076429BB)

##1. Dlaczego jest istotne i kiedy stosować ?
Możliwość wykorzystania w zarzutach do postepowania egzekucyjnego; zarzut dopasować w zależności od treści pełnomocnictwa oraz sposobu wysłania upomnienia i/lub tytułu egzekucyjnego.

##2. Przywołane treści

*W judykaturze sformułowano dwa odmienne poglądów co do możliwości doręczenia upomnienia i tytułu wykonawczego pełnomocnikowi strony. Pierwszy pogląd odwołuje się do treści art. 18 p.e.a. i wyjaśnia, że skoro przepis ten stanowi podstawę do stosowania w postępowaniu egzekucyjnym przepisów Kodeksu postępowania administracyjnego w zakresie ustanawiania pełnomocnika i doręczania mu pism zgodnie z art. 32 oraz art. 40 § 2 k.p.a., to organ ma obowiązek doręczyć upomnienie lub tytuł wykonawczy temu pełnomocnikowi. Od chwili bowiem ustanowienia pełnomocnika strona działa za jego pośrednictwem i wszelkie pisma doręcza się pełnomocnikowi, a nie stronie (por. m. in. wyroki Naczelnego Sądu Administracyjnego: z dnia 26 lipca 2013 r., sygn. akt II OSK 704/12; z dnia 11 września 2007 r., sygn. akt II FSK 996/06; z dnia 30 lipca 2008 r., sygn. akt II OSK 1197/07; z dnia 24 lutego 2009 r., sygn. akt II OSK 209/08, Centralna Baza Orzeczeń Sądów Administracyjnych, http://orzeczenia.gov.pl). Według drugiego z nich, możliwość ustanowienia pełnomocnika w postępowaniu egzekucyjnym jest ograniczona i nie obejmuje możliwości doręczenia do rąk pełnomocnika upomnienia oraz tytułu wykonawczego, bowiem jest to czynność relacji wierzyciel – zobowiązany. Akcentuje się przy tym, że postępowanie egzekucyjne wszczyna się z chwilą doręczenia zobowiązanemu odpisu tytułu wykonawczego, jak o tym mowa w art. 26 § 5 pkt 1 p.e.a. (zob. m. in. wyroki Naczelnego Sądu Administracyjnego: z dnia 23 października 2013 r., sygn. akt II FSK 2782/11; z dnia 23 grudnia 2008 r., sygn. akt II FSK 1483/07; z dnia 11 maja 2007 r., sygn. akt II FSK 365/06, dostępne w CBOSA). Dodaje się, że dopiero po skutecznym wszczęciu czynności egzekucyjnych, zobowiązany może ustanowić pełnomocnika w tym postępowaniu. Wcześniejsze czynności podejmowane przez wierzyciela oraz organ egzekucyjny (art. 15 § 1, art. 26 § 1 i art. 29 § 1 p.e.a.), poprzedzają dopiero wszczęcie egzekucji administracyjnej. Na tym etapie ustanowienie pełnomocnika przez zobowiązanego nie jest możliwe. Nie została bowiem wszczęta egzekucja administracyjna, do której wszczęcia w sposób przewidziany w art. 26 § 5 pkt 1 lub 2 p.e.a. w ogóle nie musi dojść*

#II FSK 954/11 - Wyrok NSA z 2013-01-18

[link](http://orzeczenia.nsa.gov.pl/doc/032E1D13F3)

##1. Dlaczego jest istotne i kiedy stosować?
Możliwość wykorzystania w zarzutach do postepowania egzekucyjnego; zarzut dopasować w zależności od treści pełnomocnictwa oraz sposobu wysłania upomnienia i/lub tytułu egzekucyjnego.

##2. Przywołane treści
*Niewątpliwie rację ma skarga kasacyjna, o ile skarżąca wywodzi, że zgodnie z art. 32 k.p.a., który ma zastosowanie w postępowaniu egzekucyjnym z mocy art. 18 u.p.e.a. - "strona może działać przez pełnomocnika, chyba że charakter czynności wymaga jej osobistego działania". Jednak na tę drugą część przepisu powołuje się skarżąca w sprawie. Czynności wymagające osobistego udziału stron a nie jej pełnomocnika są albo wprost wskazane w przepisach prawa, np. w art. 110c § 2 u.p.e.a., albo muszą być wyinterpretowane wprost z przepisów prawa. Za takie czynności niewątpliwie uznać należy np. skierowanie do zobowiązanego wezwania, jeżeli organ administracji publicznej tak postanowi (art. 50 § 1 k.p.a. w zw. z art. 18 u.p.e.a.). Wezwanie może bowiem także nastąpić za pośrednictwem pełnomocnika. Innym przykładem czynności niezastępowalnej jest przesłuchanie strony (art. 86 k.p.a. w zw. z art. 18 u.p.e.a.). Niewątpliwie nie jest czynnością niezastępowalną – co trafnie podnosi się w skardze kasacyjnej – doręczenie wyłącznie zobowiązanemu tytułów wykonawczych. Mogą one być doręczone także pełnomocnikowi, ale tylko wówczas, gdy taki pełnomocnik zgłosi się do postępowania egzekucyjnego konkretnie oznaczonego, przed wysłaniem przez organ egzekucyjny tytułów wykonawczych zobowiązanemu. Praktycznie rzecz biorąc jest to jednak mało prawdopodobne (tak NSA w wyroku z dnia 11 września 2007 r., II FSK 990/06, Lex nr 440661). W wyroku tym Sąd stwierdził, że z przepisów art. 32 i art. 40 § 2 k.p.a. w zw. z art. 18 u.p.e.a. wyprowadzić należy wniosek co do możliwości pełnej reprezentacji zobowiązanego przez pełnomocnika w postępowaniu egzekucyjnym w administracji, w tym również w zakresie doręczenia tytułu wykonawczego. Naczelny Sąd Administracyjny w niniejszym składzie pogląd ten akceptuje.*

*Z art. 40 § 2 k.p.a. w zw. z art. 18 u.p.e.a. wynika konsekwencja z art. 32 k.p.a., że "jeżeli strona ustanowiła pełnomocnika, pisma doręcza się pełnomocnikowi. Jeżeli ustanowiono kilku pełnomocników, doręcza się pisma tylko jednemu pełnomocnikowi. Strona może wskazać takiego pełnomocnika". Rzecz jednak w tym, że warunkiem sine qua non jego zastosowania jest ustanowienie i to ustanowienie skuteczne pełnomocnika. Skuteczne ustanowienie pełnomocnika następuje wówczas, gdy dochodzi zgodnie z art. 33 § 3 k.p.a. w zw. z art. 28 u.p.e.a. do dołączenia do akt oryginału lub urzędowo poświadczonego odpisu pełnomocnictwa. Wówczas to bowiem organ uzyskuje wiadomość, że strona tego pełnomocnika ustanowiła. Oczywiście przepis ten nie może być rozumiany dosłownie bo strona ma niewielki wpływ na dołączenie pełnomocnictwa do akt, ale ma zasadniczy wpływ na to, by w pełnomocnictwie wskazać sprawę, w której ustanawia pełnomocnika, czy to poprzez powołanie się na jej numer, sygnaturę lub też poprzez zamieszczenie jej opisu (wyrok WSA w Gdańsku z dnia 15 stycznia 2012 r., I SA/Gd 914/07, Lex nr 469803, wyrok WSA w Lublinie z dnia 10 stycznia 2012 r., II SAB/Lu 56/11, Lex nr 112634, wyrok NSA z dnia 15 stycznia 2009 r., II FSK 2431/07, POP 2009, nr 5, s. 468-469). Dopiero od tej czynności organ egzekucyjny (podatkowy) jest poinformowany o ustanowieniu pełnomocnika i zobowiązany do doręczenia pism temu pełnomocnikowi.*

