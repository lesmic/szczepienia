#II SA/Go 43/13 - Wyrok WSA w Gorzowie Wlkp. z 2013-02-28

[link](http://orzeczenia.nsa.gov.pl/doc/F256D52255)

##1. Opis orzeczenia
Uchyla zaskarżoną decyzję.

##2. Dlaczego jest istotne?
Możliwość zaskarżenia wadliwie dostarczonej decyzji. 

##3. Kiedy stosować?
Dostarczanie korespondencji pocztą mimo wniosku strony o dostarczanie drogą elektroniczną;prawdopodobny argument do sądu administracyjnego.

##4. Przywołane treści

*Mimo wyraźnego wniosku pismo organu zawierające wezwanie na nowy termin zostało doręczone pocztą na adres dla korespondencji. 
(...)
Organ prowadzący postępowanie jest związany oświadczeniem uczestnika od momentu jego otrzymania. Złożenie oświadczenia może nastąpić na każdym etapie toczącego się postępowania. Doręczenie dokonywane w formie elektronicznej zastępuje doręczenie "tradycyjne", stąd niedopuszczalne jest doręczenie dokumentu równocześnie w postaci zarówno papierowej, jak i elektronicznej.*


#I OSK 1750/10 - Wyrok NSA z 2011-02-08

[link](http://orzeczenia.nsa.gov.pl/doc/5906D96079)

##1. Opis orzeczenia
Oddalenie skargi kasacyjnej (na korzyść strony).

##2. Dlaczego jest istotne?
Możliwość zaskarżenia wadliwie dostarczonej decyzji. 

##3. Kiedy stosować?
Zaskarżenie niekorzystnej dla strony decyzji odebranej przez osobę niepełnoletnią.

UWAGA (1) : w przypadku terminowego złożenia odwołania od tak dostarczonej decyzji przyjmuje się, że decyzja została skutecznie dostarczona.   

##4. Przywołane treści

*Doręczenie takie, aby było skuteczne, musi być dokonane z zachowaniem kilku przesłanek wynikających z treści przepisu. Po pierwsze, adresat w mieszkaniu przebywa, a tylko jest nieobecny w chwili doręczania pisma. Po wtóre, pismo przyjmują za pokwitowaniem osoby wymienione w przepisie z  zachowaniem kolejności w nim przewidzianej, a więc dorosły domownik, dorosły sąsiad, dozorca domu osobiście. Po trzecie, osoba odbierająca pismo zobowiązuje się do oddania pisma adresatowi osobiście. 
Pojęcie "dorosły" w rozumieniu art. 43 k.p.a. jest tożsame z pojęciem pełnoletni, użytym w art. 10 § 1 k.c. (...) To, że decyzję organu pierwszej instancji odebrała w tej sprawie niepełnoletnia córka strony, która następnie jej przekazała to pismo nie stanowi okoliczności budzących jakichkolwiek wątpliwości. W takiej sytuacji zastępcze doręczenie decyzji (art. 43 k.p.a.) co trafnie przyznał Sąd pierwszej instancji nie może być uznane za doręczenie prawidłowe, jeżeli przedmiotowe doręczenie dokonane zostało do rąk małoletniego dziecka adresata decyzji, a adresat kwestionuje prawidłowość takiego doręczenia.*

(1) *Poza tym w sposób jednoznacznie prawidłowy podkreślono w zaskarżonym wyroku, że w sprawie decyzja organu pierwszej instancji mimo doręczenia jej córce strony nie miała ujemnych skutków dla tej strony, gdyż w ustawowym terminie złożyła odwołanie. Treść odwołania jednoznacznie wskazuje, że strona odniosła się w złożonym środku zaskarżenia do przekazanej jej przez córkę decyzji pierwszoinstancyjnej, to zaś powoduje, że zasadnie uznano w zaskarżonym wyroku, iż strona zapoznała się z treścią adresowanej do niej korespondencji. Dlatego też prawidłowo uznano, iż doręczenie decyzji z dnia [...] 2009 r. kierowanej do K.Z. osobie małoletniej i przekazanie go adresatowi należy w przedmiotowej sprawie uznać za doręczenie skuteczne, albowiem pismo to niewątpliwie dotarło do adresata.*

#IV SA/Po 901/14 - Wyrok WSA w Poznaniu 2015-04-23

[link](http://orzeczenia.nsa.gov.pl/doc/4ED0DF102B)

##1. Opis orzeczenia
Uchyla zaskarżoną decyzję.

##2. Dlaczego jest istotne?
Możliwość zaskarżenia wadliwie dostarczonej decyzji.

##3. Kiedy stosować?
więcej [tu](http://www.samorzad.lex.pl/czytaj/-/artykul/wsa-nie-mozna-domniemywac-doreczenia-jesli-pismo-dostarczono-wadliwie)

##4. Przywołane treści

*Warunkiem uznania pisma za doręczone, w rozumieniu art. 44 § 4 Kpa, jest spełnienie wszystkich wymogów płynących z powołanego przepisu. Musi istnieć pewność co do tego, że nastąpiło prawidłowe zawiadomienie adresata o pozostawieniu przesyłki w oddawczym urzędzie pocztowym przez określony czas. Adresat musi być zawiadomiony zarówno o pozostawieniu pisma, jak i miejscu gdzie może je odebrać oraz o terminie odbioru, a zwrotne potwierdzenie odbioru powinno być wypełnione czytelnie wraz z podpisem listonosza (por. wyrok NSA z dnia 17 sierpnia 2011 r., sygn. akt II GSK 794/10, LEX nr 1068869).
Ze znajdujących się w aktach sprawy koperty zawierającej korespondencję adresowana do skarżącego wynika jedynie, iż w dniu [...] stycznia 2014 r. podjęto próbę doręczenia przesyłki oraz że w dniu [...] stycznia 2014 r. przesyłka została zwrócona do adresata. Zatem w przedmiotowej sprawie, zarówno na kopercie jak i na potwierdzeniu odbioru, brak jest jakiejkolwiek wzmianki, gdzie pozostawiono zawiadomienie o pozostawieniu pisma wraz informacją o możliwości jego odbioru. Ponadto brak jest jakiejkolwiek wzmianki czy stosownie do art. 44 § 3 Kpa pozostawiono powtórne zawiadomienie o możliwości odbioru przesyłki.*
(...)

*W przypadku wadliwego doręczenia pisma, brak jest podstaw do przyjęcia domniemania doręczenia i łączenia z wadliwym doręczeniem skutków prawnych, jakie można wywodzić jedynie ze skutecznego doręczenia decyzji stronie. Powyższe prowadzi zatem do wniosku, iż wobec wadliwości doręczeń nie można było skarżącego uznać za uchylającego się od obowiązków alimentacyjnych.*

#II GSK 1197/14 - Postanowienie NSA 2014-06-04

[link](http://orzeczenia.nsa.gov.pl/doc/61705C2404)

##1. Opis orzeczenia
Oddalenie skargi kasacyjnej.

##2. Dlaczego jest istotne?
Uzasadnia, że na organ ma obowiazęk dostarczania korespondencję droga elektroniczną na żadanie strony.

##3. Kiedy stosować?
Prawdopodobny argument do sądu administracyjnego.

Uwaga 1,2 /obecne brzmienie art. 46 § 3 nie upoważnia organu do wysyłania korespondencji pocztą/

##4. Przywołane treści

*Doręczenie dokonywane w formie elektronicznej zastępuje doręczenie "tradycyjne", stąd niedopuszczalne jest doręczenie dokumentu równocześnie w postaci papierowej, jak i elektronicznej. Taki wniosek wynika z treści art. 46 § 3 k.p.a., który przewiduje kolejność sposobów doręczania: najpierw elektroniczne a w dalszej kolejności w tradycyjnej formie, jednakże tylko w przypadku braku skuteczności doręczenia elektronicznego.
W rozpoznawanej sprawie skarżący w dniu 28 stycznia 2013 r. złożył drogą elektroniczną wniosek o ponowne rozpatrzenie sprawy oraz o doręczanie mu korespondencji w postępowaniu za pomocą środków komunikacji elektronicznej w myśl uregulowania art. 39¹ k.p.a. Organ zatem związany był wnioskiem strony o doręczanie pism w sprawie za pomocą środków komunikacji elektronicznej a kwestia ta nie zależała od uznania organu administracji publicznej.
Organ, pomimo związania, nie ustosunkował się w toku postępowania do wniosku skarżącego a w konsekwencji doręczył postanowienie z dnia 27 marca 2013 r. za zwrotnym potwierdzeniem odbioru przez pocztę, tj. w trybie art. 39 k.p.a. W ocenie Naczelnego Sądu Administracyjnego doręczenie to było nieskuteczne i nie wywołało skutku prawnego w postaci rozpoczęcia biegu terminu do wniesienia skargi do Wojewódzkiego Sądu Administracyjnego w W.*

(1) *Organ mógł bowiem dokonać doręczenia za pośrednictwem poczty dopiero w razie nieotrzymania, w terminie 7 dni od dnia wysłania postanowienia za pomocą środków komunikacji elektronicznej, potwierdzenia jej doręczenia (art. 46 § 3 k.p.a.).*

(2) *W aktach sprawy brak jest dowodu, że organ podjął nieskuteczną próbę doręczenia stronie postanowienia z dnia 27 marca 2013 r. drogą elektroniczną, co dopiero upoważniłoby do doręczenia postanowienia drogą pocztową. W aktach sprawy brak jest również dowodu, że organ napotkał na trudne do usunięcia problemy, które uniemożliwiały mu dostarczenie korespondencji w ten sposób (np. długotrwała awaria systemu informatycznego, brak możliwości technicznych).*

#II OSK 3013/13 - Wyrok NSA z 2015-07-14

[link](http://orzeczenia.nsa.gov.pl/doc/6E183908B7)

##1. Opis orzeczenia
Oddalenie skargi kasacyjnej.

##2. Dlaczego jest istotne?
Wyrok może być wykorzystany przez organy inspekcji sanitarnej gdyż uzasadnia, że doręczenie decyzji w formie papierowej jest skuteczne mimo wniosku o dostarczanie korespondencji drogą elektroniczną.

ALE - Zaskarżona decyzja była z kwietnia 2013 r. więc przed wejściem w życie zmian (11 kwietnia 2014) w kpa wprowadzonych ustawą o zmianie ustawy o informatyzacji działalności podmiotów realizujących zadania publiczne oraz niektórych innych ustaw.

##3. Kiedy stosować?
-

##4. Przywołane treści

*Odnosząc się do zarzutu naruszenia art. 135 w zw. z art. 145 § 1 pkt 1 lit. c) p.p.s.a. i w związku z art. 39¹ § 1 k.p.a. oraz art. 7, art. 8 i art. 10 § 1 k.p.a. poprzez doręczenie decyzji organu I instancji (tj. sprzeciwu wobec zamiaru wykonania montażu siatki winylowej z nadrukiem reklamowym wraz z oświetleniem ) za pośrednictwem Poczty Polskiej zamiast za pomocą środków komunikacji elektronicznej, stwierdzić należy, że Naczelny Sąd Administracyjny w składzie rozpoznającym niniejszą sprawę podziela pogląd wyrażony przez Sąd pierwszej instancji, że naruszenie art. 39¹ § 1 k.p.a. w okolicznościach tej sprawy nie miało wpływu na wynik sprawy.*

*Wprawdzie organ I instancji, mimo złożonego przez pełnomocnika strony skarżącej wniosku o "doręczanie wszelkich pism wyłącznie drogą elektroniczną" (pismo z dnia 4 października 2012r. ), doręczył decyzję pełnomocnikowi strony na piśmie za pokwitowaniem przez Pocztę Polską, to jednak nie można skutecznie twierdzić – jak czyni to skarżąca Spółka – iż decyzja organu I instancji nie weszła do obrotu prawnego.*

*Oceniając skuteczność doręczenia decyzji w niniejszej sprawie należy zauważyć, że doręczenie decyzji organu I instancji w formie papierowej nie spowodowało po stronie skarżącej żadnych negatywnych skutków prawnych. W szczególności - jak już wyżej wskazano - strona zachowała termin do wniesienia odwołania. W odwołaniu pełnomocnik strony wskazał datę doręczenia decyzji ( 2 listopad 2012 r.). A zatem, doręczenie przez organ decyzji na piśmie, zamiast w formie dokumentu elektronicznego za pomocą środków komunikacji elektronicznej, nie wpłynęło na możliwość działania strony i wynik sprawy.*
